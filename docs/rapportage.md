# Rapportage

## 1. Inleiding

In een verstedelijkte omgeving als Haarlem is de aanwezigheid van stedelijk groen van groot belang. Groen speelt een sleutelrol in klimaatadaptatie, het versterken van biodiversiteit, het verbeteren van gezondheid en welzijn, en het bieden van recreatiemogelijkheden dicht bij huis. Ondanks deze voordelen staat de hoeveelheid groen in veel Nederlandse steden onder druk. In veel gemeenten, waaronder Haarlem, neemt het groen per inwoner zelfs af.

Haarlem wordt al langere tijd genoemd als een van de meest versteende steden van Nederland. Volgens een recente publicatie uit 2024 behoort de stad tot de Nederlandse koplopers in verhard oppervlak per vierkante meter ([bron: NH Nieuws](https://www.nhnieuws.nl/nieuws/337117/noord-hollandse-steden-vergroenen-op-hoog-tempo-om-hittestress-tegen-te-gaan)). De noodzaak om Haarlem groener en klimaatbestendiger in te richten is daarmee evident.

Tegelijkertijd woedt er op nationaal niveau een discussie over wat een goede "groennorm" is: hoeveel groen is voldoende, en hoe meet je dat? In opdracht van ANWB, Natuur & Milieu, Staatsbosbeheer en Vogelbescherming Nederland heeft adviesbureau Sweco in 2024 een rapport uitgebracht waarin tien bestaande groennormen zijn vergeleken. Deze normen zijn beoordeeld op aspecten zoals:

- Klimaatadaptatie
- Biodiversiteit
- Kwaliteit van het groen
- Effect op gezondheid
- Ambitieniveau
- Zes implementatiecriteria

Op basis van deze analyse is een top 3 van best beoordeelde normen opgesteld. De hoogst scorende norm is de norm voor **Groene Stadslandschappen**, die als richtlijn stelt dat binnen de bebouwde kom minimaal **75 mÂ² groen per woning** aanwezig moet zijn.

In dit project wordt geanalyseerd hoe Haarlem scoort ten opzichte van deze norm. De analyse wordt uitgevoerd met behulp van ruimtelijke data en een datagedreven aanpak, waarbij gebruik wordt gemaakt van beeldclassificatie en geografische analyse. Op die manier wordt de mate van verstening per wijk in kaart gebracht.

## 2. Onderzoeksvragen

De hoofdvraag van deze analyse luidt:

> **Hoe versteend is Haarlem volgens de norm "Groene stadslandschappen"?**

Om deze hoofdvraag te kunnen beantwoorden, zijn de volgende deelvragen opgesteld:

1. Hoeveel groenoppervlak is er per woning in Haarlem gemiddeld?
2. Hoe is het groen verdeeld over de verschillende wijken van Haarlem?
3. Hoeveel procent van Haarlem is verhard, hoeveel groen, en hoeveel water of overig?
4. Welke wijken scoren het slechtst en welke het best?
5. Wat zijn mogelijke verklaringen voor verschillen in verstening per wijk?
